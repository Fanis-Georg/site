Ο HP 150  ήταν ένας καινοτόμος προσωπικός υπολογιστής και ένας από τους πρώτους εμπορικούς υπολογιστές με οθόνη αφής που κυκλοφόρησαν στον κόσμο. Κατασκευάστηκε το 1983 από την εταιρία Hewlett-Packard, η οποία ήταν γνωστή τότε για τα επιστημονικά και τεχνικά προϊόντα της, τις προγραμματιζόμενες αριθμομηχανές, τους εκτυπωτές μεγάλης κλιμακας και των mini υπολογιστών.Καθώς η αγορά εκείνη την εποχή ήταν ήδη γεμάτη με υπολογιστές MS-DOS, οι πωλητές προσπαθούσαν  να διαφοροποιήσουν τα προϊόντα τους με μοναδικά χαρακτηριστικά υλικού γιαυτό και η HP αποφάσισε να προσθέσει την οθόνη αφής ώστε η χρήση του υπολογιστή να είναι πιο φιλική προς τον χρήστη.

Ήταν ο πρώτος υπολογιστής MS-DOS της HP που ήταν εξοπλισμένος με επεξεργαστή Intel 8088 ενώ επίσης ήταν και ο πρωτος υπολογιστής που χρησιμοποιούσε δισκέτες 3,5 ιντσών. Όπως και άλλοι «παρόμοιοι» κλώνοι υπολογιστών IBM της εποχής, παρά το γεγονός ότι εκτελούσε προσαρμοσμένες εκδόσεις MS-DOS 2.01, 2.11 και 3.20, δεν ήταν συμβατός με το IBM PC-DOS. Ο 8088 επεξεργαστής του με συχνότητα 8 MHz ήταν ταχύτερος από τους επεξεργαστές 4,77 MHz που χρησιμοποιούσε ο υπολογιστής της IBM εκείνης της περιόδου. Χρησιμοποιώντας πρόσθετες κάρτες, η κύρια μνήμη θα μπορούσε να αυξηθεί από 256 KB σε 640 KB. Ωστόσο, η κύρια πλακέτα του δεν είχε υποδοχή για τον προαιρετικό συνεπεξεργαστή μαθηματικών Intel 8087 λόγω περιορισμών χώρου. Η οθόνη αφής, ήταν ένα Sony CRT 9 ιντσών που περιβάλλονταν από πομπούς υπέρυθρων και ανιχνευτές που ανίχνευαν τη θέση οποιουδήποτε αδιαφανούς αντικειμένου που άγγιζε την οθόνη όπως φυσικά το δάχτυλο του χρήστη ή ένα μολύβι.

Ο HP 150 είχε ώς διεπαφή χρήστη το PAM. Το PAM (Personal Applications Manager) αξιοποιεί πλήρως την οθόνη αφής καθώς παρέχει απλά διαισθητικά μενού για τις πιο συχνά χρησιμοποιούμενες εντολές συστήματος. Σε αντίθεση με άλλα συστήματα που απαιτούν από τον χρήστη να μάθει όλες τις τεχνικές ορολογίες και εντολές, το PAM μέσω μενού και της οθόνης αφής, καθοδηγεί τον χρήστη μέσω εντολών.Το PAM έχει παρόμοια δομή με τον επεξεργαστή εντολών MS-DOS όμως μαζί με τον Διαχειριστή αρχείων κάνει την διαφορά και είναι πολύ πιο εύκολο για τον αρχάριο χρήστη να το λειτουργήσει που αυτό άλλωστε ήταν και το ζητούμενο εξαρχής.

Βέβαια, υπήρχαν και αρκετά αρνητικά χαρακτηριστικά στην πρωτοτυπία της ενσωμάτωσης οθόνης αφής. Επειδή οι πομποί και οι ανιχνευτές της οθόνης αφής τοποθετήθηκαν μέσα σε μικρές οπές που βρίσκονται στο εσωτερικό του πλασίου της οθόνης, αυτό είχε ως αποτέλεσμα η κάτω σειρά οπών να γεμίζει μερικές φορές με σκόνη, προκαλώντας τον τερματισμό της λειτουργίας της οθόνης αφής μέχρι να αφαιρεθεί η σκόνη από την τρύπες. Αλλά ούτε ο σχεδιασμός ήταν εργονομικός. Οι χρήστες παραπονιούνταν για μυϊκή κόπωση ή το λεγόμενο «Gorilla Arm» επειδή κρατούσαν το χέρι τους τεντωμένο και χωρίς υποστήριξη για μεγάλα χρονικά διαστήματα.

Συμπεραίνουμε ότι o HP 150 ήταν ένας αρκετά συμπαγής, ισχυρός και καινοτόμος υπολογιστής με αρκετά πρωτότυπα χαρακτηριστικά.Η προσθήκη της οθόνης αφής αποδείχτηκε αρκετά σημαντική αργότερα γιατί επέτρεψε τη δημιουργία εφαρμογών τύπου ATM. Αλλά γενικότερα αυτός ο προηγμένος, για εκείνη την εποχή, τρόπος διάδρασης έδωσε τα θεμέλια για έναν διαφορετικό τρόπο με τον οποίο οι άνθρωποι μπορόυν να αλληλεπιδρούν με τον υπολογιστή.
