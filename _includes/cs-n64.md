Το Nintendo 64 είναι η τρίτη κονσόλα βιντεοπαιχνιδιών που κυκλοφόρησε από τη Nintendo το 1996. Η πρωτοτυπία που εισήγαγε το Nintendo 64 σχετικά με τη διαδραστικότητα του χρήστη βρισκόταν στο χειριστήριο της κονσόλας. Συγκεκριμένα, με την προσθήκη του αναλογικού μοχλού και σε συνδυασμό με τα τρισδιάστατα γραφικά που υποστήριζε η κονσόλα, δόθηκε στον χρήστη η δυνατότητα πλοήγησης 360 μοιρών. Η πρωτοτυπία αυτή, επηρέασε την βιομηχανία βιντεοπαιχνιδιών για πάντα, μιας και αργότερα τη μιμήθηκαν εταιρίες όπως η Sony με τη προσθήκη αναλογικών μοχλών στο χειριστήριο DualShock του Sony Playstation.


Μια ακόμη προσθήκη που έκανε το Nintendo 64 ήταν το Rumble Pak. To 1997 η Nintendo κυκλοφόρησε μια συσκευή που λειτουργούσε ως επέκταση για το χειριστήριο του Nintendo 64, και σκοπός του ήταν το να προσφέρει δόνηση στο χειριστήριο ανάλογα με την κατάσταση στην οποία βρίσκεται ο χρήστης στο βιντεοπαιχνίδι, πράγμα που εμβάθυνε την εμπειρία διάδρασης. Την ιδέα της δόνησης του χειριστήριου μιμήθηκαν επίσης άλλες εταιρίες για τα χειριστήριά τους, και μάλιστα καθιερώθηκε ως χαρακτηριστικό για τα χειριστήρια, όπως και οι αναλογικοί μοχλοί. 
